<head><meta charset="utf-8"></head>

<p>Tajai dažniausiai apibūdinami kaip atsipalaidavę, draugiški, linksmi, mandagūs, taktiški, kuklūs, tvarkingi, nuolankūs, tyliai kalbantys ir pagarbūs. Visos šios savybės įvardijamos kaip dalis „tailandietiškumo“, dėl kurio stokos į užsieniečius dažnai žiūrima iš aukšto</p><div class="paid-content-text"><div class="marker"></div><p><em><strong>Sabai dee </strong></em><strong>– labas</strong> (Tajų kalba turi savo turtingą raštą, kilusį iš sanskrito, pali, monų ir khmerų kalbų, kur <em>sabai dee krup</em> rašoma สวัสดีครับ. Tajų rašto ženklus perversti į romėniškus rašmenis yra labai sunku, nes nėra sutarto būdo, kaip rašyti vieną ir kitą garsą. Dėl to knygoje pateikta rašyba gali skirtis nuo kitur pateikiamų tų pačių žodžių rašybos.)</p> <p><em>Sabai dee kaa:</em> labas, kai sako moterys, <em>sabai dee krup</em>: labas, kai sako vyrai.</p> <p><em><strong>Kaa, krup</strong></em><strong> – mandagumo žodelis </strong></p> <p><em>Kaa</em> – kai sako moterys, <em>krup</em> – kai sako vyrai. Eina sakinio pabaigoje ir prideda mandagumo prieskonį. Kartais tajai sako vien tik „kaa, kaa“ arba „krup, krup“, ką užsieniečiai girdi kaip pritarimą kažkam, bet iš tikrųjų tai niekaip neverčiama ir nieko nereiškia. Dėl to užsienietis jaučiasi laimingas, nes gavo patvirtinimą arba pažadą, o tailandietis irgi jaučiasi laimingas, nes nieko nepatvirtino ir nepažadėjo.</p> <p><strong>Batas – Tailando piniginis vienetas</strong></p> <p>1 euras – 27 batai. Keletas Tailando kainų: buteliukas vandens – 10 batų (26 euro centai), litras pieno – 50 batų (1,30 euro), butelis alaus – 60 batų (1,56 euro), butelis vyno – nuo 500 batų (13 eurų), litras benzino – 28 batai (37 euro centai), oficialus minimalus dienos uždarbis – 330 batų (8,59 euro).</p> <p>Keletą kartų šioje knygoje žodis „batas“ pavartotas apavui apibūdinti.</p> <div class="article-image article-image-small grid_4 image-big" data-id="5294770"><a href="https://s1.15min.lt/images/photos/2020/03/23/original/egle-simkeviciute-kulvelis-tigras-tai-ne-katinas-5e78ca05b6c1d.jpg" rel="content-image" title="Eglė Šimkevičiūtė-Kulvelis „Tigras tai ne katinas“"><img alt="Eglė Šimkevičiūtė-Kulvelis „Tigras tai ne katinas“" rel="content-image" src="https://s1.15min.lt/static/cache/NTcweCwsNjE2MTUwLG9yaWdpbmFsLCxpZD01Mjk0NzcwJmRhdGU9MjAyMCUyRjAzJTJGMjMsMTE1NjYyNjUxOQ==/egle-simkeviciute-kulvelis-tigras-tai-ne-katinas-5e78ca05b6c1d.jpg" style="width: auto; height: auto;"></a> <div class="image-title" style="display: block;">Eglė Šimkevičiūtė-Kulvelis „Tigras tai ne katinas“</div> </div> <p><em><strong>Farangas</strong></em><strong> – baltaodis užsienietis </strong></p> <p>Tai tailandiečių žodis, kilęs iš persiško žodžio <em>farangi</em> ar <em>feringi</em>, kuriuo buvo vadinami portugalai – pirmieji užsieniečiai, aplankę Siamą. Šiais laikais šis žodis vartojamas apibūdinti bet kuriam šviesaus gymio didžiaakiam, didžianosiam, didžiapėdžiam, garsiakalbiam užsieniečiui iš Europos, Amerikos ar Australijos.</p> <p><em><strong>Khun</strong></em><strong> – ponas, ponia, žmogus</strong></p> <p>Pagrindinis kreipinys tiek vyrams, tiek moterims Tailande. Jis vartojamas daug ir dažnai, o užsieniečiai turi savo naują tailandietišką vardą: aš tapau <em>Khun</em> Egle.</p> <p>Jei nori atkreipti tavo dėmesį, tajai šauks <em>khun, khun</em>, kas angliškai reiškia „jūs, jūs“ arba „žmogau, žmogau“. Dėl to kaimuose taip dažnai išgirsi anglišką versiją<em> hey, you</em> ir mintyse versi „ei, tu“, kas neskamba mandagiai arba skamba labai nemandagiai. Tikroji reikšmė bus visai mandagi – „hey, <em>khun“</em>, kas reikštų „ei, žmogau“.</p> <p><em><strong>Sabai sabai</strong></em><strong> – gerai gerai / laimingai laimingai</strong></p> <p>Šis žodis vartojamas, kai norima pasakyti, kad kažkas patogu ar komfortiška. Tajai šį žodį sako dukart, taip pabrėžia reikšmę. Ši atsipalaidavimo būsena dažnai yra apibūdinama kaip tajų gyvenimo būdas. Aurimas darbe turėjo susitarti su darbų saugos prižiūrėtoju, kad darbo metu išgyvendintų šį žodį iš tajų žodyno.</p> <div class="article-image grid_4 image-big" data-id="5453094"><a href="https://s2.15min.lt/images/photos/2020/07/21/original/kelione-i-tailanda-5f16a402a1106.jpg" rel="content-image" title="Asmeninio albumo nuotr./Kelionė į Tailandą"><img alt="Asmeninio albumo nuotr./Kelionė į Tailandą" rel="content-image" src="https://s2.15min.lt/static/cache/NTcweCwsNjE2MTUwLG9yaWdpbmFsLCxpZD01NDUzMDk0JmRhdGU9MjAyMCUyRjA3JTJGMjEsMTIwNjczMjkxNA==/kelione-i-tailanda-5f16a402a1106.jpg" style="width: auto; height: auto;"></a> <div class="image-title" style="display: block;">Asmeninio albumo nuotr./Kelionė į Tailandą</div> </div> <p><em><strong>Chia chia </strong></em><strong>– lėtai lėtai</strong></p> <p>Visada prieš sėsdama į taksi paprašydavau: <em>Khun, chia chia </em>(liet. pone, lėtai lėtai). Dažniausiai vairuotojai nudžiugdavo supratę, ko ta <em>farangė</em> nori, ir užtikrindavo: <em>mai peng rai kap </em>(liet. nėra ko nerimauti). Nors kartą vienas vairuotojas sviedė keleivės lagaminą iš bagažinės, apšaukė, trenkė durelėmis ir nuvažiavo.</p> <div class="content-ad ads-cnt">	<div data-expand="800" class="dfp dfp-lazy lazyload" id="dfp_9-5f1b3e5b6530f" data-id="9" data-path="/146733436/15min/15min_max/15min_max_580x250_1" data-n="5f1b3e5b6530f" data-type="lazy" data-size="[[580,250],[728,90],[750,100],[750,200],[880,250],[550,250],[550,400],[570,250],[570,400],[570,300],[300,250]]" data-slot="default" data-hos="0" data-mapping="[]">
</div>
</div> <p>„<strong>SkyTrain</strong><em><strong>“</strong></em><strong> ir BTS</strong><em><strong> </strong></em><strong>– viršžeminis traukinys ir jo stotelės</strong></p> <p>Bankoke yra dvi „SkyTrain“ linijos, einančios per visą centrinį miestą. Kas kelis linijos kilometrus yra BTS<em> (Bangkok Train System)</em> stotelės. Palei traukinio liniją galima rasti viską: nuo restorano iki jogos studijos, nuo kirpėjos iki batų taisyklos, nuo restoranų su vakarietiškomis kainomis iki „maisto zonų“ su tailandietiškomis kainomis, net biblioteką ar meno centrą, akvariumą ar ledo areną. Tik važiuojant traukiniu įmanoma aplenkti nesuvokiamą Bankoko eismą, neprarasti galvos ir atsidurti reikiamoje vietoje laiku. Tokios pat nuomonės yra dar 538 998 keleiviai, kurie kasdien Bankoke naudojasi<em> </em>„SkyTrain“<em>.</em></p> <p><em><strong>Wat</strong></em><strong> – šventykla</strong></p> <p>Bankoke iš viso yra 40 717 šventyklų. Visų jų pamatyti tikriausiai nepavyks, bet pagrindines – Pra Kėvo, Po ar Arūno (Aušros) šventyklas – aplankyti reikėtų. Žinoma, jeigu jums nesukliudys koks „paslaugus“ vietinis. Tarp Bankoko užsieniečių sklinda legendos apie pagyvenusį, laisvai angliškai kalbantį inteligentišką vyruką su kostiumu ir geltonu skėčiu prie Po šventyklos, kuris kalbina kiekvieną turistą, susižino apie jų dienos planus ir su liūdesiu praneša, kad tiems planams nelemta išsipildyti. Pasak jo, tądien (nesvarbu, kokia tai diena būtų) Po šventykla, Karaliaus rūmai arba Arūno šventykla, arba amuletų turgus, arba bet kas dar… nedirba. Bet jis siūlo nenusiminti ir pasiplaukioti <em>long tail boat </em>(liet. ilgauodege valtimi). Ji kaip tik išvyksta už 15 minučių, paplukdo ten, kur turistai gali tik pasvajoti… ir praktiškai išgelbsti dieną. Ir tai kainuoja gal tik dvigubai daugiau nei perkant turą iš kelionių agentūros.</p> <p><strong>Tuktukas – autorikša</strong></p> <p>Vairuotojai šaukia <em>Bai nai? </em>arba „Kur tu eiti?“. Kad ir kur eitų, turistai yra primokyti nepasikliauti tuktukų<em> </em>vairuotojais, siūlančiais pavėžėti už 10 batų. Jie dažniausiai padaro dienos ilgio ekskursiją po savo pažįstamų prekeivių parduotuves.</p> <p>Tuktukas taip pat gali būti ir vyro pravardė – Mr. Tuktuk.</p> <div class="article-image grid_4 image-big" data-id="5453096"><a href="https://s2.15min.lt/images/photos/2020/07/21/original/kelione-i-tailanda-5f16a4033040a.jpg" rel="content-image" title="Asmeninio albumo nuotr./Kelionė į Tailandą"><img alt="Asmeninio albumo nuotr./Kelionė į Tailandą" rel="content-image" src="https://s1.15min.lt/static/cache/NTcweCwsNjE2MTUwLG9yaWdpbmFsLCxpZD01NDUzMDk2JmRhdGU9MjAyMCUyRjA3JTJGMjEsMjczNzM5MTg4Nw==/kelione-i-tailanda-5f16a4033040a.jpg" style="width: auto; height: auto;"></a> <div class="image-title" style="display: block;">Asmeninio albumo nuotr./Kelionė į Tailandą</div> </div> <p><em><strong>Wai</strong></em><strong> – nusilenkimas sukryžiavus rankas prie krūtinės</strong></p> <p>Delnai prie krūtinės sudedami pasisveikinant, atsisveikinant, dėkojant, atiduodant pagarbą, kai važiuojama pro šventyklą ar dvasių namelį. Vietiniai išmoksta to vos gimę, turistai – vos įlipę į Tailando oro linijų lėktuvą. Šis gestas įauga į kraują kaip vakarietiškas rankos tiesimas pasisveikinant, tik <em>wai</em> naudoji žymiai dažniau: pirkdamas vaisius, įeidamas į biurą, užlipęs kažkam ant kojos. Jaunesnis žmogus pirmas išreiškia <em>wai</em>, paprastai pakeldamas rankas ne aukščiau nei iki krūtinės. Labai blogas ženklas, jeigu vyresnis žmogus parodo pagarbą pirmas, – tikima, kad tai reiškia septynerius nelaimės metus jaunesniajam.</p> <p><em><strong>Suay</strong></em><strong> – graži</strong></p> <p><em>Khun suay </em>(liet. jūs graži) – populiariausias komplimentas, kurį vakarietės išgirsta iš tailandiečių. Jos žavisi mūsų šviesia oda ir didelėmis nosimis. Labai dažnai ta oda yra tamsesnė, o nosis mažesnė už tų merginų, kurios sako komplimentus, nes Tailande labai populiarios odos balinimo procedūros bei nosies didinimo operacijos.</p> <p><em><strong>Mai ping rai</strong></em><strong> – nieko tokio / nesvarbu / nėra ko nerimauti</strong></p> <p>Situacija: klausi nuorodos iki kokio nors objekto – muziejaus, galerijos, parko ar teatro. Bet ko, išskyrus prekybos centrą… Tajai žiūri į knygoje pateiktą žemėlapį, sukinėja tą knygą į vieną, į kitą pusę, patys sukinėjasi tai į vieną, tai į kitą pusę… Ir matai, kad taip nori padėti, taip nori, bet nežino kaip. Ir tada sakai: <em>Mai ping rai.</em> Ir tada jie atsikvepia, lyg akmuo būtų nuo širdies nukritęs. (Kodėl tai negalioja klausiant nuorodos iki prekybos centro? Nes į jį kelią žino kiekvienas tajus.)</p> <p><em><strong>Bunkhun</strong></em><strong> – dėkingumas ir atsakingumas už ankstesnę paslaugą</strong></p> <p>Tai yra įprastas būdas kopti karjeros laiptais. Pavyzdžiui, žymiausias ir skandalingiausias Tailando premjeras Thaksinas Shinawatra per savo valdymo metus tęsė seną valdininkų tradiciją, vadinamą „klasės tinklu“, kai tokių institucijų kaip policija ar karo akademija studentai įsipareigoja padėti savo klasės draugams daryti karjerą. „To dar nebuvo Tailando kariuomenės istorijoje, kad trijų žvaigždžių generolas taptų generolu pulkininku per vienus metus“ arba „Tai nei keista, nei neįmanoma, kad premjeras ir kariuomenės vadas turi tą pačią pavardę“, – rašė laikraščiai. Thaksino atsakas į kritiką buvo toks: „Buvo priimtas geriausias sprendimas ir tai padaryta dėl šalies interesų. Paaukštinimas gali būti paaiškintas racionaliai. Daugiau neturėtų būti jokios kritikos.“</p> <p><strong>Andrius, Veronika, Polas, Regina ir kt. – išgalvoti vardai</strong></p> <p>Nes kai kurios istorijos yra per daug kompromituojančios, kad būtų atskleista jų dalyvių tapatybė.</p> <h2><strong>Pirmą kartą Bankoke: kaip gera būtų čia gyventi</strong></h2> <p>Išlipę iš lėktuvo Suvarnabumio tarptautiniame oro uoste, atsitrenkėme į karšto oro gūsį, tada į realybę. Tokią, kokios neįsivaizdavome. Karštis ir kvapai čia karštesni ir stipresni, oro kondicionieriai šaltesni, aitriosios paprikos aštresnės, skurdas labiau širdį veriantis, prabanga labiau akį rėžianti. Tai realybė, pribloškusi net ir po adaptacijos Vietname.</p> <div class="content-ad ads-cnt">	<div data-expand="800" class="dfp dfp-lazy lazyload" id="dfp_10-5f1b3e5c63b9c" data-id="10" data-path="/146733436/15min/15min_max/15min_max_580x250_2" data-n="5f1b3e5c63b9c" data-type="lazy" data-size="[[580,250],[728,90],[750,100],[750,200],[880,250],[550,250],[550,400],[570,250],[570,400],[570,300],[300,250]]" data-slot="default" data-hos="0" data-mapping="[]">
</div>
</div> <p>Pirmą kartą Bankoke lankėmės dar gyvendami Vietname. Taip sutapo, kad bilietus nusipirkome tada, kai Tailando sostinę užtvindė didžiausi per pastaruosius 50 metų potvyniai. Paradoksas – vanduo užliejo miestą, kažkada vadintą Rytų Venecija. Šiuolaikinis Bankokas pasitiko mus su viršžeminiu traukiniu – „SkyTrain“, kelių lygių greitkeliais ir aštuonių eismo juostų gatvėmis, kuriose birbė tik vienas kitas motoroleris. Koks pasikeitimas po Vietnamo!</p> <p>Istorija gal ir mena Bankoko gatvėmis, tiksliau – kanalais, plaukiojančius laivus, bet tokios katastrofos, kokia nutiko 2011 metais, kraštas neprisimena. „Potvynis ne tik padarė ekonominės žalos, bet ir pakeis žmonių sąmonę“, – buvo įsitikinusi Chutima, karalystės sostinėje gyvenanti pažįstama, kalbėdama apie Bankoką ir dar 64 provincijas (daugiau negu pusę šalies) užliejusį vandenį. Potvynis tęsėsi pusmetį, pareikalavo 815 žmonių gyvybių ir padarė nuostolių 13 milijonų gyventojų.</p> <p>Pasak mūsų pažįstamos, tajai niekada nejuto nepritekliaus. Gamtos turtai ir geras klimatas priviliojo aplinkinių tautų žmonių – kinų, malajų, khmerų... Jų palikuonys ir sudaro dabartinę šalies populiaciją. Daugybę amžių tajai gyveno šia diena, iš anksto niekam nesiruošdavo, apie rytojų negalvodavo ir juokaudavo, kad net šuo Tailande nebadauja.</p> <p>„Viena šio krašto laimės priežasčių – jis nebuvo kolonizuotas, jau geras šimtmetis nematė karų ar represijų, nustekenusių visas kitas Pietryčių Azijos valstybes (karas Vietname, Raudonieji khmerai Kambodžoje, karinis režimas Mianmare…). Prekybos ryšiai su Vakarais ne tik sukūrė didžiulį uostą, skatino mainus, bet ir padėjo perimti vakarietišką šalies valdymo modelį“, – didžiavosi Chutima. Tik vėliau supratome, kad mūsų draugės apibūdinta šalies gyventojų laimė yra labai arogantiška, o tajų pasididžiavimas savo istorija ir kultūra – trumparegiškas.</p> <p>Vidinė tajų ramybė per krizę hipnotizavo: net potvynio išvakarėse, kai pirmoji Siamo (senasis Tailando pavadinimas) karalystės sostinė Ajutaja, esanti valanda kelio į šiaurę nuo Bankoko, buvo apsemta iki namų stogų, Bankoko žmonės laikėsi oriai – nebuvo panikos ar didesnio nei įprasta šurmulio. Namai ir parduotuvės buvo pasirengę atremti vandenį smėlio maišų barikadomis. Eismo ir prekybos okupuotas gatves buvo ruošiamasi užleisti vandeniui.</p> <p>Tada svarsčiau, ar toks ramumas ir gera aura yra dėl religijos? Juk Tailande niekada nebuvo draudžiama, išpažįstama ar brukama svetima religija, dėl to šiandien tai šalis, turinti daugiausia budistų pasaulyje – net 94 procentus, svarbiausios jų praktikuojamos dorybės yra nuolankumas, dėkingumas ir pagarba.</p> <p>Kita mano versija dėl šitokio ramumo buvo „veido išlaikymas“. Tai svarbi visoje Azijoje socialinė nuostata, su kuria jau buvau susidūrusi Vietname, bet kurią tada supratau dar labai paviršutiniškai. Tuo metu man atrodė, kad „veido išlaikymas“ yra ne kas kita kaip savitvarda ir situacijos ar būties priėmimas kaip faktas, kaip ankstesnio gyvenimo rezultatas, nevertas pastangų ką nors keisti. „Vietiniai žino, kad šis ryžių derlius prarastas, bet nenusimena – greitai užderės kitas“, – apie tajų charakterį tada pasakojo Chutima. Nebūčiau patikėjusi, kad jau gyvenant Bankoke pačios absurdiškiausios situacijos mums nutiks kaip tik dėl „veido išlaikymo“. Ši sąvoka paini kaip Bankoko eismas per piką.</p> <div class="article-image grid_4 image-big" data-id="5453092"><a href="https://s2.15min.lt/images/photos/2020/07/21/original/kelione-i-tailanda-5f16a401ed374.jpg" rel="content-image" title="Asmeninio albumo nuotr./Kelionė į Tailandą"><img alt="Asmeninio albumo nuotr./Kelionė į Tailandą" rel="content-image" src="https://s2.15min.lt/static/cache/NTcweCwsNjE2MTUwLG9yaWdpbmFsLCxpZD01NDUzMDkyJmRhdGU9MjAyMCUyRjA3JTJGMjEsMjk4MzIxODYxMg==/kelione-i-tailanda-5f16a401ed374.jpg" style="width: auto; height: auto;"></a> <div class="image-title" style="display: block;">Asmeninio albumo nuotr./Kelionė į Tailandą</div> </div> <p>Potvynio vandeny skendėjo lūšnos ir vilų rajonai. Prabangių daugiaaukščių prie Čau Prajos upės prabangūs gyventojai turėjo bristi per vandenį, brangias kostiumo kelnes atsiraitę iki blauzdų ir brangius ilganosius batus paspaudę po pažastimis. Ryžių plantacijos buvo išplautos, darbą keliems mėnesiams nutraukė didžiausios gamyklos. Centrinėje miesto dalyje apsisaugoti smėlio maišų užtvaromis bandė ir maži kioskai, ir prabangūs viešbučiai. Gudresni savininkai lipdė blokelius ir konstravo mūrinę tvorą priešais savo nuosavybę. Taksi vairuotojai palaikė ryšį ir žinojo, kuriomis gatvėmis jau nebeįmanoma važiuoti. O gal tik taip sakė nieko neišmanantiems ir dvi valandas mašinoje sėdintiems turistams?</p> <div class="content-ad ads-cnt">	<div data-expand="800" class="dfp dfp-lazy lazyload" id="dfp_11-5f1b3e1d52f23" data-id="11" data-path="/146733436/15min/15min_max/15min_max_580x250_3" data-n="5f1b3e1d52f23" data-type="lazy" data-size="[[580,250],[728,90],[750,100],[750,200],[880,250],[550,250],[550,400],[570,250],[570,400],[570,300],[300,250]]" data-slot="default" data-hos="0" data-mapping="[]">
</div>
</div> <p>Kol vanduo buvo pasiglemžęs šiaurinę ir vakarinę miesto dalis, mes daugiausia laiko praleidome centre. Buvome pasiilgę „civilizacijos“ ir Bankoke vaikščiojome išsižioję. Tailando sostinė mums pasirodė kaip koks Niujorkas, palyginti su Hošiminu: didesnis, aukštesnis, žalesnis, skanesnis, stilingesnis… <em>Visokesnis!</em></p> <p>Pamenu, vaikščiojome <em>Benchasiri</em> parke prie „Emporium“ prekybos centro, žiūrėjome į aplinkinius daugiaaukščius ir mąstėme, kad čia turėtų gyventi labai<em> krūti</em> žmonės. Tų žmonių gyvenimai turėtų būti labai įdomūs, vaizdai pro langus verti milijono, o kasdienybė verta knygos…</p> <p>„Kaip būtų faina čia gyventi“, – pasakiau Aurimui. „Jooooo…“ – atsakė mano vyras. Susižvalgėme, atsidusome ir pamiršome. Prisiminėme tik už kokių pusantrų metų, kai minėtas parkas tapo mūsų pasivaikščiojimų vieta. Juk buvo prie pat namų.</p> <p>Rytinėje Bankoko pusėje įsikūręs turistinis <em>Bang Lamphu</em> rajonas su centrine <em>Khao San</em> gatve, kur savo pažintį su Bankoku pradeda kiekvienas keliautojas, potvynio irgi laukė apsitvėręs smėlio maišais. Juos pavargę nuo garsios muzikos, žmonių srauto ar alkoholio kiekio turistai naudojo vietoje fotelių. Prie šių pavargėlių greitai prisistatydavo vietiniai interesantai, siūlantys jau šimtą kartų matytas prekes: egzotiškus užkandžius – vabzdžius, tarakonus, vikšrus... kiniškas reprodukcijas – plastikinius akinius, prastai išspausdintas knygas... įstatymų draudžiamus narkotikus ir sekso paslaugas. Tailandas – tikra <em>Thai land</em>, arba Laisvės Žemė. Tik vėliau, jau gyvendami čia, sužinojome, kad ta laisvė yra kaip reikiant suvaržyta: spaudos cenzūra, karaliaus kritikos draudimas, kariniai perversmai bei labai konservatyvi visuomenė.</p> <p>„Kiekvienai tautai Dievas siuntė bėdą. Vienai – žemės drebėjimą, kitai – ugnikalnių išsiveržimą, trečiai – šaltį, sausrą ir kitų negandų. Tailando žmonės gavo valdžią“, – sakė, ir tada dar galvojau, kad juokavo, mūsų draugė tailandietė. Pasak jos, potvynius taip pat lėmė klaidingi valdžios sprendimai ne laiku išleisti ryžių laukams drėkinti sukauptą vandenį iš rezervuarų.</p> <p>„Nuo XX amžiaus pradžios, kai buvo panaikinta absoliuti monarchija ir valstybė priėmė britišką valdymo modelį, šaliai vadovauja premjeras ir ministrų kabinetas, saugumą užtikrina kariuomenė. Nuo tada tarpusavyje nesutaria išrinktoji valdžia, kariuomenės lyderiai ir karališkoji šeima su šalies aristokratais priešakyje“, – pasakojo Chutima ir pridūrė, kad įvairių politinių neramumų kyla kasmet, kartais vyksta net žiaurių susirėmimų.</p> <p>Tada dar nežinojome, kad akmenukai į valdžios daržą Tailande iš tikrųjų yra luito didumo. O vieną iš didžiausių šio dešimtmečio įvykių – karinį perversmą 2014 metų pavasarį – mums dar teks patirti jau gyvenant Bankoke savo pačių kailiu ir savo pačių kieme. Tada nė nesvajojome, kad tuo metu vandens apsemtos Bankoko gatvės už mažiau nei metų taps mūsų kasdieniu maršrutu, „SkyTrain“ – pagrindine susisiekimo priemone. Chutima greitai taps mūsų verslo partnere ir dideliu galvos skausmu (verslas truko neilgai, nes galvos skausmas buvo per didelis, užtat padėjo puikiai susipažinti su tailandietiška verslo virtuve), o tie apibendrinimai, kuriuos tada padariau ir kuriuos dabar pateikiau, taps šia knyga. Čia bandžiau išsiaiškinti tokias bendrines ir tada man nedaug ką reiškusias frazes: „linksmybių filosofija“, „veido išlaikymas“, „karalystė“, „hierarchinė visuomenė“…</p> <p>Taip pat tada dar neįsivaizdavome, kad tajai – viena komplikuočiausių tautų, kokią tik teko pažinti, turinti sudėtingiausią nacionalinį charakterį. Bandymas suprasti juos buvo iššūkis, bet pavertė tuos metus pačiais įdomiausiais mano gyvenime.</p> <p><strong>Bandymas suskaičiuoti Tailando gyventojus:</strong></p> <p>Jungtinių Tautų duomenimis, 2019 m. balandžio mėnesį Tailande gyveno 69 278 782 žmonės.</p> <p>Tai dvidešimta gausiausiai apgyvendinta šalis pasaulyje.</p> <p>Tailando gyventojai sudaro 0,9 proc. pasaulio populiacijos.</p> <p>Miestuose gyvena 53,6 proc. tailandiečių.</p> <p>Vidutinis gyventojų amžius – 38 metai.</p> <p>Pagal Pasaulio laimės indeksą Tailandas užima 46 vietą iš 156 šalių.</p></div>


